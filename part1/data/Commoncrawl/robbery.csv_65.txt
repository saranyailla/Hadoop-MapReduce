 TV 2 SumoFølg spenningen i Premier League02255Du finner oss i App store og Google play Den andre gjerningsmannen ble denne uken dømt til halvannet års fengsel, der fire måneder ble gjort betinget.– Jeg var i et veldig dårlig miljø på den tiden. Vi brukte mye kokain, og jeg var helt «koko» i hodet, sa 33-åringen i retten denne uken.Han har erkjent all straffskyld og ønsket i retten å beklage det han har gjort. Han husker imidlertid lite fra ranet.Det gjør ikke Daniela Gjengstø, som var 23 år gammel da ranet skjedde.– Jeg regner livet mitt før og etter 22. mai 2006. Det går ikke en dag uten at jeg tenker på det som skjedde. Jeg har fått posttraumatiske stresslidelser og er ofte redd, sier hun til TV 2.Dommen fra Oslo tingrett legger stor vekt på nettopp Gjengstøs forklaring. Hun husker at hun og hennes daværende samboer ble beordret inn i sin egen leilighet med pistoler mot bakhodet.Inne i leiligheten på Majorstuen maste ranerne om et kontantbeløp på 200.000 kroner. Det hadde verken Gjengstø eller samboeren, og dermed ble ranerne hissige.– Vi ble tvunget til å kle av oss til undertøy, og de dyttet pistolene mot hodene våre. De var så rusa at jeg var sikker på at et skudd skulle gå av, sier 37-åringen.Ranerne truet også med machete, og inne på badet ble Gjengstø og samboeren stripset på hendene. Døren til badet ble låst fra utsiden.– De sa de skulle skyte oss på badet så det ble lettere å vaske vekk blodet. Vi måtte bare vente til de hadde tømt leiligheten, sier 37-åringen.Ranerne stakk av med TV, sølvlenker, armbåndsur, slalåmutstyr, laptop, visakort og et pass. Først da det hadde vært stille en times tid, turte Gjengstø og samboeren å dirke opp låsen fra innsiden.Ranet ble anmeldt, og politiet rykket ut for å sikre bevis i leiligheten.I avhør pekte Gjengstø og samboeren ut samme gjerningsmann blant hundrevis av ansikter, men det skulle vise seg å være feil mann. Fordi politiet ikke fant tekniske bevis mot mannen, ble saken henlagt i mars 2007.Men i 2015 fikk Kripos et DNA-treff i forbindelse med en helt annen straffesak. Funnet stemte overens med DNA fra en strips som ble brukt under ranet i 2006.Dermed ble saken sendt tilbake til Oslo-politiet for videre etterforskning. Der ble saken imidlertid liggende.Først halvannet år senere, på sommeren 2017, fikk politiet et nytt gjennombrudd i saken. Da ble tiltaltes bolig i Oslo ransaket – også denne gangen i forbindelse med en annen straffesak.Der, innerst i en skuff, fant politiet det stjålne passet til Gjengstøs samboer fra 2006.Etter dette begynte saken å rulle, skriver tingretten i dommen. «Det er uklart og uforståelig for retten hvorfor saken har blitt liggende ubehandlet i Oslo politidistrikt så lenge», heter det videre.Politiadvokat Pål Ommund Vatsend hadde i retten ikke noe svar på hvorfor saken ble liggende mellom 2015 og 2017. Han ønsker ikke å svare på TV 2s spørsmål om etterforskningen i saken.– Det er svært beklagelig både for tiltalte og fornærmede at politiet ikke satte i gang med undersøkelser allerede i 2015, sier tiltaltes forsvarer Ole Magnus Strømmen til TV 2.Oslo tingrett kommer i dommen til at politiet har brutt ranerens menneskerettigheter. Han har derfor fått en betydelig strafferabatt i dommen.– Det oppleves som et hån. Jeg føler meg totalt oversett av politiet i denne saken, sier Gjengstø etter å ha lest dommen.Siden 2015, da politiet fikk DNA-treffet, er raneren straffet for sexkjøp, vold, heleri og bedrageri. Han har også tre påtaleunnlatelser for tyverier og annen kriminalitet det siste året.Nå er han blitt rusfri og mottar behandling. Advokat Strømmen mener derfor at en fengselsstraff vil være ødeleggende for ham. 33-åringen har ikke tatt stilling til om han vil anke dommen.For Daniela Gjengstø og samboeren vil det være umulig å legge saken bak seg for også den andre raneren blir tatt.Under rettssaken var det ikke noe tema hva politiet har gjort for å identifisere ham, og ifølge Strømmen har ikke politiet spurt den domfelte mannen om det.Politiadvokat Vatsend ønsker ikke å kommentere disse opplysningene.– Jeg er glad for at en av dem nå er dømt, og nå håper jeg de kan finne ut hvem han andre var. Vi har fornavnet hans, og de etterlot seg masse spor i leiligheten, så jeg håper og tror at han blir tatt en dag, sier Gjengstø.Materialet på nettstedet er omfattet av åndsverklovens bestemmelser. Uten avtale med TV 2 AS (utgiver) og/eller med annen klareringsordning (Kopinor www.kopinor.no eller Norwaco www.norwaco.no), er enhver lagring, eksemplarfremstilling
                            og tilgjengeliggjøring (herunder visning) bare tillatt når det er hjemlet i lov (til privat bruk, sitat og lignende). Utnyttelse i strid med lov eller avtale medfører erstatningsansvar, og kan straffes med bøter eller fengsel.